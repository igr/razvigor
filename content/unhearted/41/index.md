# Fliper
2016-10-18

Oktobra 1977. odigrana je neponovljiva partija flipera. Tomi je jedne mutne, kišne večeri svratio u poluprazan klub. Imao je pri sebi novca za piće i jedan žeton za fliper. Treba reći da je Tomi voleo flipere, ali nikada nije pokazao kakvo vanredno umeće. Te večeri, započeo je partiju tek tako, bez ikakve namere sem da ubije par minuta. Prva loptica je brzo prošla sa strane. Tomi je ispalio sledeću u igru. A onda je krenulo da se dešava. Kasnije je Tomi pričao da ga je baš ta, druga loptica, prenela u stanje slično transu: ceo njegov svet se suzio i postao ta metalna lopta. No i ona je brzo završila između udaraljki flipera. Bez okoliša, ispalio je poslednju. U tom trenutku ona je postala sve što je ikada imao: strast i udisaj, razočarenje i snove, prošlo vreme i sumorna neizvesnost budućnost. Igra je počela, tek sada. Treća loptica, kao vučena magijom, nije znala da propadne. Tomi je igrao i igrao, fliper je sve više piskutao digitalnim zvucima. Padale su zastavice, zadaci su bivali ispunjeni, a loptica je i dalje neumorno udarala. Bonusi su se ređali. Ljudi su počeli da se okupljaju, zovu druge, i uskoro se stvorila velika gužva, koja je nemo posmatrala igru. I trajalo je... A onda, sasvim iznenada, Tomi podigne desnu palicu flipera i zaustavi lopticu u njenom podnožju. Pogleda oko sebe: fliper je bještao kao božićno drvo, ljudi koji su bez glasa zapanjeno posmatrali čudovišnu igru, svoje piće koje je još stajalo na šanku sigurno već bilo toplo, i konačno svoje prste i jagodice crvene od trenja... Trenutak je trajao, možda duže od same igre. Tomi je zatim izdahnuo vazduh, otpustio taster; loptica se spustila niz palicu i konačno propala. Game over.