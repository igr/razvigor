# Priča o roze Zmaju i roza Jednorogu s četri različite tenisice koji su se upoznali na Jupiteru

"Idem, malena", reče.

Kao za inat, dan je bio predivan. Čaroban, čak. Plavo nebo kakvo samo može biti na Zemlji, koju su toliko voleli. Koliko je samo lepo leteti tim nebom i uživati u roze rupicama njenog osmeha...

U sebi je odlučio da sačuva samo te njene osmehe. Sve drugo je morao da pusti da zauvek prestane. A bilo je toliko toga... uspomene su navirale prezrele i činile da jedva diše. Plamen njegovog daha se žario, preteći da se rasplamsa i nabuja. Oprezno je disao, polako. Imaće vremena za za plamenove, posle. Sada samo polako, govorio je sebi.

"Malena, nikada neću prestati da te volim. Iako si Jednorog, pronašli smo se. Naši osmesi su ti koji su se prvi zaljubili. Posle je došlo sve ostalo. Uživam svaki trenutak koji provodimo zajedno; dopunjujemo se, iako si Jednorog, a ja Zmaj. Znam da je opasno za tebe da budeš blizu moga plamena, isto tako je meni biti ispod tvog praha. Uprkos tome, za inat svemu, želim samo da budemo."

Zmaj malo raširi krila, tek da pokretom pokaže nameru o kojoj priča.

"Sećaš li se Jupitera? Roze oblaka, vrtloga oluja i nepreglednih  bespuća... tu smo se pronašli, sećaš li se, gotovo na nemogući način, jer obodi Jupitera su tako nestvarno ogromni."

"Malena, idem; jer ti si Jednorog. A ja nisam. Iako sam roze. Kao i ti. Ali sam Zmaj. I ti moraš da imaš svoj put."

Ćutali su i gledali su se. Reči koje Zmaj nije rekao pretvorile su se u pogled koji je značio sve: i početak i kraj, i razumevanje i, konačno, poslednje puštanje.

Ćutke je obukao tenisice na svoja zmajska stopala. Od dima svog daha nije video, te je nasumično uzeo šta mu je prvo došlo pod ruku. Kako to već u bajkama biva, sve četiri tenisice su bile različite. Jednorog se nasmejala štedro.

Pogledao ju je. Takvu je želeo da je pamti: nasmejanu, roze i opuštenu.

"Zbogom", šapnula su njegova krila.

Više ih nije bilo.

---

Njegovo srce je bilo oganj, a leteo je samo zbog nje.
