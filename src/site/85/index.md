# Žuto

Jedne nedelje koje nije bilo, našli bi se u kasno jutro i podelili prve osmehe uz kafu i kroasane. Šetali bi posle pored reke, sve do poljane prepune prolećnih maslačaka. Tu bi legli u čupavu travu i pratili oblake koji se lenjo ogledaju u reci. Pričao bih ti golicave priče, tiho. Za to vreme bih brao maslačke, kidao tanke latice i posipao bih te njima. Kada dođe vreme ručku, odveo bih te odveo u jedan od onih malih restorana koji služe hranu koja miriše na domaću, poslužuju vino u različitim čašama, na klackavim stolovima prekriveni kariranim mušemama i nestašnim mačkama koje znaju da ukradu iz tanjira. Kada podne sazri i od ukusa ostane samo slatko, otišli bi do grada i šetali držeći se za ruke ulicama čija imena ne znamo, otkrivali kutke i haustore koji mogu sakriti poljupce i smejali bi se laticima maslačka koje bi ostavljala iza sebe. I sve tako dok jedan okrugli mesec konačno ne preskoči i najviše zgrade, prospe indigo boju dolazeće noći i zatomi sve naše reči negde daleko. Ostali bi nam samo pogled, lepota jednostavanog dodira: ne bi znali da napravimo razliku.

Ljubio bih te poljupcima zaostalih latica tog jutra ubranih maslačaka. Ljubio bih te dok ti usne ne bi postale potpuno žute.

Jedne nedelje koja nije postojala....voleo bih da mi je bilo dato da te volim žute boje.
